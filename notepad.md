Soyuq noyabr ayı, onsuz günlərimdən biri,  
Daha sevmərəm heç vaxt beynimdə son fikri  
Son qərarı verib guya, əzabdan canımı qurtardım,  
Bir az da səbrim olsa, daha sevməzdim, unudardım  
Soyudardım, onda yanan ürəyimi qansız olardım,  
Kaş, mən cansız olardım, ya da amansız olardım  
Qəddar xatirələrlə tərk eləmək vətəni  
Çox çətin olsa da, unutmalıydım ötəni, keçəni

Burada sevdiyim xəyallar da yoxdur,  
Ağlamadım heç, sadəcə bir az qəhr boğdu  
Günəş doğdu və mən küləklə qucaqlaşdım,  
Yağmurlar ağlaşdı, şəhərdən uzaqlaşdım  
Qatar stansiyasında canlandırıcı məqam,  
Gözləri relslərdə olan narahat izdiham  
Skamyanın birində əyləşən yaşlı qadının səsi,  
Perronu üşüdən soyuq noyabr nəfəsi  
Vualdan görünən mənasız, acı gülüşlər,  
Ağlamaq səsləri, vidalaşmalar, görüşlər,  
Kablukların taqqıltısı, uşaqların sevinci,  
Onlar üçün maraqlı, bizim üçün adi, keçici  
Bu mənasız səhnələr gözlərimi yorurdu,  
Amma fikirlərimi dağıtmağım üçün baxmağım məcburdur  
Eh, darıxırdım, bəlkə getməyim şəhərdən,  
Ayrılıq termini acıdır öldürücü zəhərdən,  
Amma hərdən özümü tanımırdım qəzəbimdən,  
Axı mən ayrıla bilməzdim yaşama səbəbimdən.  
Relslərin səsi qəlbim kimi inildədi, ayıldım,  
Qatar gəldi və doğma şəhərdən ayrıldım


Ver əzabları yenə də ver, gücüm var,  
Heç vaxt qurtarmasın, ver, hamısına gücüm çatar  
Uzaqlaş qatar, ya da ki, dur qatar,  
Ya məni apar, ya əz, ya da, vur qatar  
Ver əzabları yenə də ver, gücüm var,  
Heç vaxt qurtarmasın, ver, hamısına gücüm çatar  
Uzaqlaş qatar, ya da ki, dur qatar,  
Ya məni apar, ya əz, ya da, vur qatar

Vaqona daxil oldum, uzun, cansıxıcı dəhliz,  
Kupelər təmiz, düz, səliqəli, qərəzsiz  
Pəncərənin qabağında oturdum, yenə kövrək kadrlar,  
Elə bil, qəsdən məni həmin fikirlərə atırlar  
Qopardı duyğulardan məni qatarın yola düşməsi,  
Paralel xətt kimi uzanan relslərin ötüşməsi  
Kupenin sakit, aramla döyülən qapısı açıldı,  
Fikrimi cəlb eləyən səs ətrafa saçıldı  
Önümdə dayanmış gözəllik, incə bir nüans,  
Romantiklərin bədahətən yaratdıqları romans,  
Lirikanın aləmindən heç vaxt silinməz bir ad,  
O – Məcnunun dilindən qopan fəryad  
Əlində şokolad, gözəl bir möcüzə qız,  
Gözəlliyini təsvir eləyə bilmir qələm və kağız  
Şabalıdır rəngli saçlar, parlaq, gözləri ala,  
Qızılgül nəfəsi, incəliyi sehirli qala  
Körpə əllər, titrək səs, günahsız mimika,  
Şirin uşaq təbəssümü, izahsız etika  
Əynində köhnə olsa da, çox səliqəli paltar,  
Sanki günəşin bir parçasını aparırdı qatar  
Getdi şokolad paylayan qız sonsuz duyğulara,  
Qəlbimdə sorğulara, ən incə vurğulara  
Kofe ətirli əllər gözlərimi bağlayarkən,  
Acını hiss edib sən gecələr ağlayarkən  
Mən səni düşünürəm, olmasam da yanında,  
Bir tək səni ömrümün hər anında  
Eh, mənasız xatirələri unudacam,  
Şokolad paylayan qız, mən qayıdacam

Uzaqlaş qatar, ya da ki, dur qatar,  
Ya məni apar, ya əz, ya da, vur qatar  
Yox, qaytar payızda gördüyüm yazı,  
Aparma şokolad paylayan o qızı  
Uzaqlaş qatar, ya da ki, dur qatar,  
Ya məni apar, ya əz, ya da, vur qatar  
Yox, qaytar payızda gördüyüm yazı,  
Aparma şokolad paylayan o qızı

Qəlbimin avazı, paranormal görünüşüm,  
Onunla görüşüm, şeytandan uzaq gülüşüm  
Kövrəldi hisslərim o kupeni tərk edəndə  
Şokolad acı oldu onu paylayan gedəndə  
Pəncərədən görünən mənə tanış hipotalamus  
Oyanmış pak hisslərə deyə bilmədim ki, “sus”  
Yaşayan qorxulu duyğularla amiqdala  
Amma var sığınacaq ki, həmişə səninlə qala  
Sevgini yox bilirdim, amma xəstəlik bədənimdə  
Psixologiyası beynimdə, şəkilləri əlimdə  
Əridi şam kimi, söndü yanan ocaq kimi  
Açdı əllərini önümə açılan qucaq kimi  
Sancılan bıçaq kimi, həyatdan qaçaq kimi  
Çoxunu ağlatdı sevgi, ağlatdı uşaq kimi

Mən ağlamadım, bilirdim, əzablar bitəcək  
Bilirdim, yalançı göz yaşları bir gün itəcək  
O xəyallarımda canlandırdığım qız,  
Bəlkə, gəlib zamansiz, amma həyatım onsuz  
İstəmirdim olsun, vaxt olsun, olmasa qəlbimdə  
Böyük ümidlərimdə şokolad paylayan qız  
Dəlisov təbimdə şokolad paylayan qız  
Soyuq noyabrda son nəfəsdə idi payız  
O qorxulu nağılların xilaskar obrazı  
Həyatın, məhəbbətin həvəskar obrazı  
Qəlbimin avazı, paranormal görünüşüm  
Qatar məkana çatıb, bilmirəm, qalım, düşüm  
Və bir gün acı xatirələri unudacam  
Şokolad paylayan qız, mən qayıdacam

Ver əzabları yenə də ver, gücüm var  
Heç vaxt qurtarmasın  
Ver, hamısına gücüm çatar  
Uzaqlaş qatar, ya da ki, dur qatar  
Ya məni apar, ya əz, ya da vur, qatar  
Uzaqlaş qatar, ya da ki, dur qatar  
Ya məni apar, ya əz, ya da vur, qatar  
Yox, qaytar payızda gördüyüm yazı  
Aparma şokolad paylayan o qızı
